#REDIRECT [[Desmond Tutu]]
Fada sɔsɔ nɔɔyʋ payaɣ se Desmond Mpilo Tutu. Palʋla-ɩ aloma fenaɣ kɩyakʋ lʋbɛ (7) ñɩŋʋ wiye, pɩnaɣ 1931 ñɩŋa taa. Palʋla-ɩ Klerksdorp tɛtʋ taa Afrɩka nɛ hadɛ kiŋ ɛjaɖɛ taa. 
Fada Desmond Mpilo Tutu mʋ Laŋhɛzɩyɛ yɔɔ lʋbʋ samtʋ nimiye pɩnaɣ 1984 taa. Pʋ-tɔbʋʋ se, Fada ɛnʋ ɛlʋba siŋŋ se kedeŋa kpeekpe ɛwɛɛ laŋhɛzɩyɛ taa.
Fada Desmond M. Tutu ma takayaɣ nakɛyɛ nɛ ɛkɛdɩ ka-taa ɛzɩma mbʋ ubuntu samaɣ tɩŋɩna ɛsɔtɔm kpɛlɛkʋʋ yɔɔ nɛ ceyuu wɛʋ pɛ-hɛkʋ taa yɔ. Pʋwayɩ lɛ, palɩzɩ-ɩ se ɛkɛ ɛyaa mba palɩzaa se pɔcɔna nɛ ceyuu wɛɛ Afrɩka nɛ hadɛ kiŋ ɛjaɖɛ taa samaɣ ndɩ ndɩ hɛkʋ taa yɔ, pa-ñʋʋdʋ.
Toovenum lɛ, tɛyɩtʋ sɔsɔtʋ natʋyʋ kɛwɛ Afrɩka nɛ hadɛ kiŋ ɛjaɖɛ taa ɛyaa hɛkʋ taa. Anasaayɩnaa tetisiɣ se pa nɛ ɛyaa kɩkpɛdaa pɛkpɛndɩ nɛ pala nabʋyʋ.  Ɛyaa kɩkpɛdaa tʋma ɖɩlaɖɛ kɛwɛ hɔɔlʋʋ kpem nɛ anasaayɩnaa tʋma ɖɩlaɖɛ. Anasaayɩnaa nɛ ɛyaa kɩkpɛdaa pataapɩzɩɣ se pacaɣ halɩ lɔɔɖɩyɛ kʋɖʋmɖɩyɛ taa nɛ pʋcɔ paacaɣna pa-ɖʋtɔɔyɛ.
Tɛyɩtʋ ńdʋ, tiyeba nɛ Afrɩka nɛ hadɛ kiŋ ɛjaɖɛ taa ɛyaa wɛɛ ɖama kʋʋ yɔɔ pɩnzɩ sakɩyɛ. Pʋ-tɔbʋʋ se, ɛyaa mba pelesi pe-weziŋ tɛyɩtʋ ńdʋ tɩ-nʋmɔʋ taa yɔ, pɛfɛyɩ kalʋʋ ; kɔzɩ kɔzɩ ɛyaa kɩkpɛdaa.
Afrɩka nɛ hadɛ kiŋ ɛjaɖɛ taa ɛyaa hɛkʋ taa tɛyɩtʋ ńdʋ, tɩcɛyaɣ ɛyaa nabɛyɛ siŋŋ nɛ palʋkɩ wɩsɩ nɛ ɖoho se Afrɩka nɛ hadɛ kiŋ ɛjaɖɛ taa ɛyaa ɛkpɛndɩ nɔɔ nɛ pâla tʋmɩyɛ kʋɖʋmɖɩyɛ. Ɛyaa ḿba, pɔ-nɔɔ ɖɛyʋ yɔ, ɛjaɖɛ ńɖɩ, ɖɩ-ñʋʋdʋ kɩbɩnʋ Nelson Mandela ; pɩlaʋ tɔkɩ, hɩɖɛ ɛɛsɔʋ. Ɛsɔ Caabiyuu ɛlabɩ-ɩ kokoli nɛ ɛtʋlɩ-ɩ ɛ-nɔnɔɔ. Halɩ anasaayɩnaa kpa-ɩ nɛ paɖʋ-ɩ salaka pɩnzɩ nɛɛlɛ nɛ kakpaanzɩ ɛ-lʋɖɛ ńɖɩ ɖɩ-nʋmɔʋ taa. Ɛlɩ ɛ-salaka ŋ́ga ka-taa pɩnzɩ ńzɩ sɩ-wayɩ lɛ, ɛpɩsɩ Afrɩka nɛ hadɛ kiŋ ɛjaɖɛ ńɖɩ ɖɩ-ñʋʋdʋ.
Pʋcɔ nɛ ceyuu wɛɛ Afrɩka nɛ hadɛ kiŋ ɛjaɖɛ taa ɛyaa hɛkʋ taa lɛ, pɩcaɣ kaɖɛ pɩdɩɩfɛyɩ. Paa mbʋʋ yɔ, Desmond Mpilo Tutu cɛlɩ ɛ-tɩ mpilim ɛ-lʋɖɛ taa nɛ ceyuu wɛɛ Afrɩka nɛ hadɛ kiŋ ɛjaɖɛ taa ɛyaa hɛkʋ taa. 
Fada Desmond Mpilo Tutu caa payaɣ se Zacheriah Zililo Tutu. Payaa e-ɖoo se Aletta. Zacheriah Zililo nɛ ɛ-halʋ Aletta palʋla piya naadozo. Fada Desmond Mpilo Tutu kɛŋna pɩɣa naalɛ ñɩŋa.
Fada Desmond Mpilo Tutu wɛna pɩnzɩ hiu nɛ naalɛ (12) lɛ, ɛ-ñɩma kʋyɩ Afrɩka nɛ hadɛ kiŋ pɛ-ɛjaɖɛ taa nɛ powolo Johaaesburg tɛtʋ taa. Johannesburg tɛtʋ taa. Ɛ-caa kɛ sukuli wɩlɩyʋ nɛ e-ɖoo ñalakɩ mɩzaɣ nɔɔ tʋmɩyɛ nɛ ɛtɛ ɛlakɩ tɔɔnasɩ kɛ yʋlʋmaa sukuli nakʋyʋ taa.
