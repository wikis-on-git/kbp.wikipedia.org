Yemenii kɛna Erɔpʊ ilemiye nɛ hadɛ taa tɛtʊ natʊyʊ nɛ tɩwɛna Afrika nɛ hayʊ kiŋ. Ajɛya wena acɔ ɛjaɖɛ ɖɩnɛ nɛ ata yɔ anaa yɔ: wɩsɩ ɖɩdʊyɛ taa lɛ teŋgu ŋgʊ payaɣ se pɔɔ kɩsɛɛmaɣ yɔ ŋgʊ ʈɛyɩna ɛjaɖɛ ɖɩnɛ nɛ Eritree nɛ Cibuutii; hadɛ kiŋ nɛ wɩsɩ ɖɩlɩyɛ taa lɛ tɛtʊ ndʊ payaɣ-tʊ se Omanii yɔ tɩwɛna nɛ hayʊ kiŋ lɛ Arabii Saudidii piyele hadɛ yeli lɛ Somalii ɛjaɖɛ wɛna.               


Pamaza ɛjaɖɛ ɖɩnɛ ɖɩ-walanzɩ lɛ, panaa se ɖɩ-walanzɩ talɩ ɛzɩ 527 968 km2 nɛ ɖenɖe lɩm wɛɛ yɔ, peeɖe takɩlɩ ɖɔʊ. Agoza fenaɣ 22 wiye pɩnaɣ 1990 kɛ ɛjaɖɛ ɖɩnɛ ɖɩmʊ ɖɩ-tɩ yɔɔ wɛʊ. 

Payaɣ Yemenii ɛjaɖɛ ñʊʊdʊ kɩfalʊ weyi ɛwɛna Adenii hɔɔlʊ yɔ se Abdrabbo Mansour Hadi nɛ Utii hɔɔlʊ taa-tʊ fɛyɩ nɛ weyi ɛcɔŋna peeɖe yɔ ɛlɛ yɔ Mehdi Hussein al-Machat. Hɔɔlɩŋ ɩnɛ ɩ-tɛ komina yɔɔ cɔnɩyaa kɔyɔ kɔyɔ: Ahmed ben Dagher (Adeni-tʊ) nɛUtii-tʊyɔ Abdel Aziz ben Habtour.

Kʊnʊŋ ŋgʊ pakɩlʊʊ yɔɔdʊʊ ɛjaɖɛ ɖɩnɛ ɖɩ-tɛ komina tʊma taa nɛ pawɩlʊʊ-kʊ sukulinaa taa ɖɔɖɔ yɔ, ŋgʊ lɛ araabii. Ɛjaɖɛ ɖɩnɛ ɖɩ-taa tɛtʊ sɔsɔtʊ payaɣ se Sanaa nɛ ndʊ tɩkɩlɩna walanzɩ ɖɔɖɔ. 

Pɩnaɣ 2017 taa pakalɩ kɩgalʊʊ kɛ tɛtʊ sɔsɔtʊ tʊnɛ tɩ-taa lɛ pana ɛyaa ɛzɩ 28 038 829 yɔ. Ɛjaɖɛ ɖɩnɛ ɖɩ-taa yee pakalɩɣ ɛyaa km2 taa kɔyɔ, panaɣ-wɛ ɛzɩ 53 yɔ.

Yee ɛyʊ ɛsɔɔlaa se ɛyaa nɔɔyʊ kɛ kaŋgalafu yɔɔ ɛjaɖɛ ɖɩnɛ ɖɩ-taa kɔyɔ, pɩkɛna-ɩ kɩjɛyʊʊ se ɛma +967 ɛ-tɛ kaŋgalafu kpata yɔɔ pʊcɔ ŋɛ ɛɛma pɩtɛ ɛyʊʊ kaŋgalafu nimaɣ mayaɣ. Liidiye nɖɩ pɔtɔkɩ-ɖɩ peeɖe yɔ payaɣ-ɖɩ se riyal yeeniti.
