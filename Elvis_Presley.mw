[[File:YoungElvisPresley.jpg|thumb|YoungElvisPresley]]
Elvis Aaron Presley kɛ hendu teyu yaa koowa maɖʋ yaa teyu nɛ maɣzɩyʋ yaa labɩyʋ sɔsɔ nɔyʋ kɛ Amarika ɛjaɖɛ taa. Ɛkɛ ɛjaɖɛ ɖɩnɛ ɖɩ-taa tʋ yaa pɩɣa. Palʋla-ɩ efemiye yaa kɩyakʋ nutozo (8) n̄ɩŋgʋ wiye kɛ kɔlaɣ fenaɣ taa kɛ pɩnaɣ 1935 alɩwaatʋ taa kɛ mbɩ yɔ. E-lone kʋlʋlɩyɛ paya size Tupelo kɛ Mississippi egeetiye taa.

Ɛsɩba kɩyakʋ yaa efemiye hiu nɛ loɖo (16) n̄ɩŋgʋ wiye kɛ agoza fenaɣ taa kɛ pɩnaɣ 1977 taa. Ɛ-hɩɖɛ cikpeɖe yaa kʋkʋmɩyɛ lɛ «The King». Ɛkɛ abalʋ nɛ ehiɣ ɖoŋ nɛ samtʋ siŋŋ kɛ soo yaa mʋsɩ labʋ hɔɔlʋʋ taa kɛ ɛjaɖɛ yaa kedeŋa yɔ cɩnɛ.
[[File:Elvis Presley Jailhouse Rock.jpg|thumb|Elvis Presley Jailhouse Rock]]
Ɛkɛkɛ tulusuyu tʋmɩyɛ sɔɔja Rock and roll, ɛsɩwana se samaɣ Etaazuunii ɛjaɖɛ ɛtɩlɩ e-soo. Nɛ ɛjaɖɛ kpeekpe yɔɔ ɖɔɖɔ lɛ paɣtɩlɩ. Ɖagba kpaɖʋ hiu (10) n̄ɩŋʋ alɩwaatʋ taa kɔyɔ yɔ, ɛnʋ kaakɛna hendu sɔsɔ. Ɖajaa hendu teu Elvis Presley ɛnɛ, pɩcɔ ɛsɩkɩ lɛ, ɛpɛdɩ hendu tatasɩ yaa tɛlɛŋgasɩ  nzɩ yɔ mbɩ yɔ, pakaɣlʋ sɩɩ nɖɔ, sɩɣtalɩɣ miiliyɔɔ waa mɩnɩŋ lʋbɛ mbɩ yɔ.

Nɛ pɩgbaʋ nɛ mbɩ yɔ, pɩkɔ pɩtalɩ papazɩɣ kaɣlʋ ɛgbɔŋ yɔ, ɛnʋ kɛna hendu teu solo weyi ɛkɩla pɛdʋ hendu tatasɩ yaa tɛlɛngasɩ siŋŋ kɛ ɛjaɖɛ yɔɔ yɔ. Ɛkɛ maɣzɩyʋ sɔsɔ nɔyʋ siŋŋ. Ɛlaba tʋmɩyɛ kɛlɛm kɛlɛm waa mba pa-taa yɔ, patalɩɣ hiŋ nadazo nɛ kʋɖʋm (31).
[[File:Elvis Presley in King Creole 1958.jpg|thumb|Elvis Presley in King Creole 1958]]
Ɛlaba ɖama nɩnaʋ kedizasi nsɩ yɔ, sɩɖɔɔ siŋŋ. Etaazuunii ɛjaɖɛ taa lɛ, ɛlaba nsɩ yɔ sɩtalɩɣ 1156 mbɩ yɔ, nɛ 525 kɛ egeetiye nɖɩ payaɣ size Las Vegas yɔ ɖɩ-ɖɩ taa. Hendu teu ɛnɛ, ɛkɛ hendu teu maɣzɩyʋ sɔsɔ kɔɔnɔɔ tʋ weyi ɛlɛya labʋ kɛlɛm kɛlɛm tʋmɩyɛ nɛ pana-ɖɩ polindaa yɔ.

Ɛlaba ɛtɛ ɖama nɩnaʋ kedizaɣ kɛ kedeŋa kpeekpe tɛ saawɩɖɛ kɩlɛmɩŋ ɖɩ-wɩlɩyɛ kɛ ajɛɛ hiŋ kagbanzɩ nɛ nanaaza (54) taa kɛ ɖama yɔɔ kɛ alɩwaatʋ kpɛɣdɛ kpɛɣdɛ taa. Pɩɩkɛ kɩyakʋ yaa efemiye hiu nɛ nanaaza (14) n̄ɩŋgʋ wiye kɔlaɣ fenaɣ taa kɛ pɩnaɣ 1973 kɛ Hawaï egeetiye taa.
[[File:Juliet Prowse-Elvis Presley in G.I. Blues.jpg|thumb|Juliet Prowse-Elvis Presley in G.I. Blues]]
Abalʋ ɛnɛ ɛkaɣ wɛna liidiye siŋŋ. Ɛsɩba lɛ, e-liidiye kawɛ miiliyɔɔ waa 150 mbɩ yɔ kɛ Amerika liidiye kaɣlʋ taa, ɛzɩ payaʋ se dɔɔlarɩ (dolard) yɔ. Ɛkɛ hendu teu weyi, e-liidiye ɖɔɔ siŋŋ ɛsɩm wayɩ yɔ. Hendu teyaa lalaɣ mba paatɛma sɩbʋ yɔ, pa-taa nɔyʋ liidiye taatalɩ mbʋ.

[[Category:!Main category]]
[[Category:Abalaa sɔsaa]]
[[Category:Ɛyaa sɔsaa]]
[[Category:Minziiki laɖaa]]
[[Category:Amʋʋza laɖaa]]
[[Category:Etaazuunii]]
