[[File:Jean-Paul Sartre FP.JPG|thumb|Jean-Paul Sartre]]

Jean-Paul Charles Aymard Sartre kɛ ɛjaɖɛ nɖɩ payaɣ-ɖɩ size Fransɩ yɔ ɖɩ-tɛtʋ taa pɩɣa yaa Fransɩ ɛjaɖɛ tɛtʋ taa tʋ yaa pɔɔ. Ɛkɛ abalʋ weyi ɛwɛ lɔŋ nɛ lɛɣtʋ siŋŋ tʋ sɔsɔ nɔɔyʋ kɛ Fransɩ ɛjaɖɛ taa peeɖe. Palʋla ɖajaa ɛnʋ kɛ mɩsɩ kʋm fenaɣ taa kɛ evemiye yaa kɩyakʋ nɛɛlɛ nɛ kʋɖʋmʋ yaa hiŋ naalɛ nɛ kʋɖʋmʋ (21) n̄ɩŋgʋ wiye kɛ pɩnaɣ 1905 n̄ɩŋg taa.

Egeetiye nɖɩ payaɣ-ɖɩ Fransɩ kʋnʋŋ taa size 16e arrondissement Paris taa yɔ, ɖɩ-taa peeɖe palʋla-ɩ kɛ Fransɩ tɛtʋ sɔsɔtʋ taa. Ɛ-pɩcatʋ taa ɛɛkɛ pɩɣa ŋga kɛwɛ ndɩkʋ kpem nɛ piya lɛɣsɩ yɔ. Ɛkɔŋ nɛ ɛpaɣlʋ mbʋ yɔ, ɛlakasɩ taa wɛ ɛzɩ kpaaŋ wɛnɛyɩ tʋ yɔ. Paa lee ɛwɛ ɛlɩmaɣza wɛ cukaŋ lim lim. Ɖajaa Sartre sɩba agoza fenaɣ taa kɛ evemiye yaa kɩyakʋ hiu nɛ kagbanzɩ (15) n̄ɩŋgʋ wiye kɛ pɩnaɣ 1980 n̄ɩŋga taa.

Ɛsɩkaɣ lɛ, ɛkawɛna pɩnzɩ hiŋ lutozo nɛ kagbanzɩb(85) kɛ mbʋ yɔ. Egeetiye nɖɩ ɖɩ-taa ɛsɩba yɔ, nɖɩ payaɣna Fransɩ kʋnʋŋ taa size 14e arrondissement. Ɖajaa sɔsɔ Jean-Paul Charles Aymard Sartre kɛ filozofii tʋmɩyɛ kpɛlɛkʋʋ laɖʋ sɔsɔ nɔɔyʋ kɛ Fransɩ ɛjaɖɛ tɛtʋ taa. Filozofii ŋgʋ pamana Fransɩ kʋnʋŋ taa size "philosophie".

Filozofii tʋmɩyɛ laɖʋ payaɣ size filozɔɔfʋ. Filozɔɔfʋ kɛ lɔnzɩnɖɛ tʋ sɔsɔ weyi ɛ-tʋmɩyɛ kɛlɛ size, ɛn̄ɩnɩ ɛyʋ yɔɔ lɩmaɣza yaa ɛyʋ yɔɔ lɔnzɩnɖɛ kpɛlɛkʋʋ yɔ. Ɖajaa sɔsɔ Jean-Paul Sartre kɛ filozɔɔfʋ tʋmɩyɛ kpɛlɛkʋʋ laɖʋ.
 
Ɖajaa Jean-Paul Sartre kɛ ɖɔɖɔ takayasɩ mayʋ tʋmɩyɛ laɖʋ. Fransɩ ɛjaɖɛ tɛtʋ taa filozɔɔfʋ ɛnɛ, ɛcɛla ɛtɛ mpilim kɛ wezuu caɣʋʋ lɩmaɣzɩyɛ kpɛlɛkʋʋ tʋmɩyɛ ɖɩlaɖɛ. Fransɩ kʋnʋŋ taa lɛ, payaɣ ɛ-hɔɔlʋʋ ŋgʋ size "existentialiste". Filozɔɔfʋ ɛnɛ, ɛ-tʋma takayasɩ nzɩ ɛpɩza ɛma nɛ ɛlɩzɩ yɔ, sɩ-taa nasɩyɛ kɔ yɔ : ''L'Être et le Néant'' (1943), nɛ ''L'existentialisme est un humanisme'' (1946) yaa ''Critique de la raison dialectique'' (1960), nɛ nouvelles (''Le Mur''), nɛ romans (''La Nausée'', ''Les chemins de la liberté''), nɛ lɩmaɣza canaŋ takayasɩ sɩnɛ : ''Les Mouches'', nɛ ''Huis clos'', nɛ ''La putain respectueuse'', nɛ ''Le Diable et le Bon Dieu'', nɛ ''Les Séquestrés d'Altona''.

[[Category:!Main category]]
[[Category:Ɛyaa sɔsaa]]
[[Category:Abalaa sɔsaa]]
[[Category:Filosofii laɖaa]]
[[Category:Lɛɣtʋ tɩnaa]]
